6,23
 Ἑρμείη, σήραγγος ἁλικτύπου ὃς τόδε ναίεις 
  εὐστιβὲς αἰθυίαις ἰχθυβόλοισι λέπας,
δέξο σαγηναίοιο λίνου τετριμμένον ἅλμῃ 
  λείψανον, αὐχμηρόν, ξανθὲν ἐπ’ ἠιόνων,
γρίπους τε πλωτῶν τε πάγην, περιδινέα κύρτον,   (5)
  καὶ φελλὸν κρυφίων σῆμα λαχόντα βόλων
καὶ βαθὺν ἱππείης πεπεδημένον ἅμματι χαίτης,
  οὐκ ἄτερ ἀγκίστρων, λιμνοφυῆ δόνακα.
  
7.212
Αἰθυίας, ξένε, τόνδε ποδηνέμου ἔννεπε τύμβον,   (1)
  τᾶς ποτ’ ἐλαφρότατον χέρσος ἔθρεψε γόνυ·
πολλαῖς γὰρ νάεσσιν ἰσόδρομον ἄνυσε μᾶκος,
  ὄρνις ὅπως δολιχὰν ἐκπονέουσα τρίβον.
  
7.285
Οὐ κόνις οὐδ’ ὀλίγον πέτρης βάρος, ἀλλ’ Ἐρασίππου,   (1)
  ἣν ἐσορᾷς, αὕτη πᾶσα θάλασσα τάφος·
ὤλετο γὰρ σὺν νηί· τὰ δ’ ὀστέα ποῦ ποτ’ ἐκείνου
  πύθεται, αἰθυίαις γνωστὰ μόναις ἐνέπειν. 
  
7.374
Δύσμορος ἐκρύφθην πόντῳ νέκυς, ὃν παρὰ κῦμα   (1)
  ἔκλαυσεν μήτηρ μυρία Λυσιδίκη, 
ψεύστην αὐγάζουσα κενὸν τάφον· ἀλλά με δαίμων 
  ἄπνουν αἰθυίαις θῆκεν ὁμορρόθιον
Πνυταγόρην. ἔσχον δὲ κατ’ Αἰγαίην ἅλα πότμον,   (5)
  πρυμνούχους στέλλων ἐκ Βορέαο κάλους·
ἀλλ’ οὐδ’ ὣς ναύτην ἔλιπον δρόμον, ἀλλ’ ἀπὸ νηὸς
  ἄλλην πὰρ φθιμένοις εἰσανέβην ἄκατον.
  
10.8
Βαιὸς ἰδεῖν ὁ Πρίηπος ἐπαιγιαλίτιδα ναίω   (1)
  χηλήν, αἰθυίαις οὔποτ’ ἐναντίβιος,
φοξός, ἄπους, οἷόν κεν ἐρημαίῃσιν ἐπ’ ἀκταῖς
  ξέσσειαν μογερῶν υἱέες ἰχθυβόλων.
ἀλλ’ ἤν τις γριπεύς με βοηθόον ἢ καλαμευτὴς    (5)
  φωνήσῃ, πνοιῆς ἵεμαι ὀξύτερος.
λεύσσω καὶ τὰ θέοντα καθ’ ὕδατος· ἦ γὰρ ἀπ’ ἔργων 
  δαίμονες, οὐ μορφᾶς γνωστὸν ἔχουσι τύπον. 